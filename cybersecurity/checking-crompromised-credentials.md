# การตรวจสอบบัญชีผู้ใช้ที่โดนแฮกไปแล้ว

หลายท่านคงได้เรียนรู้กันมาเยอะแล้วว่าการทำให้ตัวเองปลอดภัยในโลกออนไลน์นั้นทำอย่างไร เช่น การตั้งค่ารหัสผ่านที่มีความปลอดภัยสูง การปฏิบัติตามคำแนะนำในการจัดการบัญชีต่างๆ 
แต่ถ้าหากว่าบัญชีผู้ใช้งานของท่านถูกแฮกไปแล้ว ท่านสามารถตรวจสอบเบื้องต้นได้ตามวิธีการ ดังนี้

## ตรวจสอบกับฐานข้อมูลบัญชีผู้ใช้ที่ถูกแฮกออนไลน์

1. เข้าไปที่ www.haveibeenpwned.com กรอกอีเมล์ของท่านแล้วกดปุ่ม pwned? หรือกด Enter
2. ถ้าหากผลลัพธ์เป็นสีเขียว และมีข้อความ "Good news - no pwnage found!" แสดงว่า ไม่พบข้อมูลบัญชีอีเมลของท่านหลุดออกมาในฐานข้อมูลบัญชีที่ถูกแฮก ซึ่งหมายความว่าบัญชีของท่านยังปลอดภัยในระดับหนึ่ง
3. หากผลลัพธ์เป็นสีแดง และมีข้อความ "Oh no — pwned!" แปลว่ามีการพบข้อมูล และ/หรือ รหัสผ่านของท่าน ในฐานข้อมูลบัญชีที่ถูกแฮก และหากท่านเลื่อนลงมาด้านล่างในส่วน "Breaches you were pwned in" จะแสดงแอพพลิเคชัน วันเวลาที่ข้อมูลถูกปล่อยออกมา และคำอธิบายความเป็นมาของข้อมูลที่ถูกแฮก

### สิ่งที่ต้องทำถ้าหากบัญชีผู้ใช้ของท่านเคยถูกแฮก
   
1. ถ้าหากท่านยังใช้รหัสผ่านเดิมจากช่วงเวลาที่แสดงในแอพพลิเคชันใดๆอยู่ กรุณาเปลี่ยนรหัสผ่านของท่านทันที
2. หากท่านไม่ได้มีการใช้งานแอพพลิเคชันเหล่านั้นแล้ว แนะนำให้ลงชื่อเข้าใช้ จากนั้นปิดหรือลบบัญชีผู้ใช้ของท่านทิ้ง เพื่อป้องกันการสวมรอบแอบอ้างเป็นตัวท่าน
3. ถ้าหากท่านเปลี่ยนรหัสผ่าน หลังจากวันที่ข้อมูลหลุดออกมาแล้ว ก็อาจจะถือได้ว่าบัญชีของท่านยังปลอดภัยอยู่ 
   
ทั้งนี้ทั้งนั้น แนะนำให้ท่านปฏิบัติตามคำแนะนำด้านความปลอดภัยในการตั้งค่ารหัสผ่าน และไม่ใช้รหัสผ่านที่เหมือนกันในแอพพลิเคชันที่ต่างกัน เพื่อป้องกันการเข้าถึงแอพพลิเคชันอื่น หากแอพพลิเคชันหนึ่งถูกแฮก
และจะดีที่สุดถ้าไม่สร้างรอยนิ้วมือดิจิทัล(การนำข้อมูลที่สามารถระบุตัวตนเข้าสู่โลกออนไลน์) โดยไม่จำเป็น พึงระลึกไว้เสมอว่า อะไรก็ตามที่นำเข้าสู่โลกออนไลน์แล้ว มันสามารถที่จะคงอยู่ได้ตลอดไป
