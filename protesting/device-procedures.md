# ข้อคำนึงเมื่อพกโทรศัพท์มือถือไปชุมนุม

*เรียบเรียงใหม่จากคำแนะนำของ [EFF SSD](https://ssd.eff.org/en/module/attending-protest)*

การปกป้องอุปกรณ์เช่นโทรศัพท์มือถือของคุณเมื่อคุณออกไปชุมนุมเรียกร้อง เป็นหนึ่งในขั้นตอนสำคัญที่จะช่วยรับประกันว่าข้อมูลอันเป็นส่วนตัวของคุณจะไม่หลุดรอดออกไปยังผู้ที่คุณไม่ต้องการให้เข้าถึง นอกจากนี้การทำให้อุปกรณ์ของคุณไม่สามารถใช้งานได้อาจนับเป็นการทำลายหลักฐานที่ไม่ต้องการให้ปรากฎ (เช่นภาพที่คุณบันทึกไว้)

## คำเตือน

(เนื้อหาในส่วนนี้เป็นคำเตือนที่เขียนโดยผู้เขียน ซึ่งกังวลต่อสถานการณ์และบริบทการใช้อำนาจเจ้าหน้าที่ในพฤติการณ์และรูปแบบต่างจากบริบทของ EFF SSD)

ผู้ชุมนุมควรพึงระวังว่าไม่มีวิธีการใดที่จะปกป้องข้อมูลของท่านได้อย่างแน่นอน

การใช้แอปพลิเคชั่นแชตที่เข้ารหัส และการล็อกโทรศัพท์อย่างปลอดภัย ไม่ช่วยป้องกันท่านจากการถูกข่มขู่จากเจ้าหน้าที่ว่าจะใช้กำลังหากไม่ปลดล็อกโทรศัพท์

การใช้บริการปกปิดตัวตนออนไลน์ (เช่น Tor) ไม่ช่วยให้ท่านไม่มีตัวตนบนโลกความจริง หากท่านเข้าร่วมการชุมนุม เจ้าหน้าที่อาจประมาณได้ว่าท่านอยู่ในบริเวณนั้นหรือไม่โดยร่วมมือกับผู้ให้บริการโทรศัพท์มือถือ ขอข้อมูลว่ามีโทรศัพท์เครื่องใดบ้างที่เกาะเสาสัญญาณบริเวณแหล่งชุมนุม

**กรุณาใช้ความระมัดระวังอย่างเต็มที่ที่สุด คำแนะนำในบทความนี้พึงพิจารณามาตรการเพียงส่วนหนึ่งที่ท่านสามารถใช้ปกป้องตนเอง และแน่นอนว่าไม่ได้ครอบคลุมถึงหลักการการชุมนุมอื่นอย่างปลอดภัย เช่นการปฐมพยาบาล หรือสิทธิและข้อกฎหมายที่ควรทราบ**

## ก่อนการเข้าประท้วง

### เข้ารหัสโทรศัพท์มือถือของคุณ

การเข้ารหัสโทรศัพท์มือถือจะช่วยให้เจ้าหน้าที่ไม่สามารถดูดข้อมูลของคุณไปหากคุณไม่ปลดล็อกโทรศัพท์

โทรศัพท์มือถือ Android และ iOS นั้นมีการเข้ารหัสโทรศัพท์มือถือติดมากับเครื่องอยู่แล้ว ซึ่งจะถูกเปิดใช้เมื่อเปิดใช้รหัสล็อกหน้าจอ ดังนั้นผู้ใช้ควรต้งรหัสล็อกหน้าจอที่มีความยาวมากพอ

โดยทั่วไป การเข้ารหัสโทรศัพท์มือถือจะไม่เข้ารหัสหน่วยความจำภายนอกเช่น SD Card นอกจากนี้การเข้ารหัสอุปกรณ์ภายนอกเหล่านี้อาจจะทำไม่ได้เลยก็เป็นได้

### ปิดการปลดล็อกด้วยลายนิ้วมือและ Face ID

อุปกรณ์โทรศัพท์ในปัจจุบันยอมให้ผู้ใช้ปลดล็อก (และถอดการเข้ารหัสโทรศัพท์) ด้วยลายนิ้วมือหรือใบหน้า แม้จะเป็นวิธีที่สะดวก แต่อาจเอื้อให้เกิดการเข้าถึงข้อมูลภายในโทรศัพท์โดยมิชอบได้ง่ายขึ้น

### ติดตั้ง Signal

Signal เป็นแอปพลิเคชั่นสำหรับการแชตที่มีการเข้ารหัสแบบต้นทางถึงปลายทาง และมีฟีเจอร์สำหรับการสนทนาแบบกลุ่ม

ไม่ว่าจะเป็นการสนทนาแบบเดี่ยวหรือกลุ่มใน Signal จะสามารถตั้งเวลาให้ข้อความหายได้ภายในเวลาที่กำหนด (เช่น 10 วินาที) เมื่อผู้รับปลายทางได้อ่าน ข้อความเหล่านี้ไม่เคยถูกจัดเก็บบนเซิร์ฟเวอร์

คุณอาจจะต้องการส่งข้อมูลการประท้วง เช่นภาพบรรยากาศการประท้วงให้เพื่อน เพื่อที่ในกรณีที่ข้อมูลถูกลบออกจากเครื่องของคุณ คุณจะยังสามารถขอรูปเหล่านั้นจากเพื่อนของคุณได้อยู่

### แบกอัปข้อมูล

คุณอาจจะอยากแบกอัปข้อมูลเผื่อกรณีที่อุปกรณ์ของคุณสูญหายหรือถูกยึด

## ระหว่างการประท้วง

### ถ่ายภาพและวิดีโอขณะที่มือถือคุณยังล็อกอยู่

คุณสามารถถ่ายภาพและวิดีโอได้โดยไม่ต้องปลดล็อกมือถือ (ซึ่งหากคุณตั้งรหัสผ่านที่ยาวและปลอดภัย การปลดล็อกมาถ่ายรูปอาจจะทำให้คุณพลาดเหตุการณ์ที่ต้องการเก็บภาพ)

### ระวังใบหน้าของผู้ชุมนุมท่านอื่น

ปิดบังใบหน้า และสิ่งระบุตัวตนอื่น (เช่นลายเสื้อผ้าหรือรอยสัก) ที่อาจนำไปสู่การระบุตัวตนโดยเจ้าพนักงาน

แอปพลิเคชั่น [ObscuraCam](https://play.google.com/store/apps/details?id=org.witness.sscphase1&hl=en) บนโทรศัพท์ Android ช่วยให้เบลอภาพใบหน้าได้อัตโนมัติ และเว็บไซต์ [Image Scrubber](https://everestpipkin.github.io/image-scrubber/) ซึ่งสามารถใช้งานบนมือถือ ช่วยให้คุณสามารถเบลอหรือคาดแถบดำบนรูปภาพได้

### ลบข้อมูลแฝงในภาพถ่าย

ข้อมูลเมทาเดต้า (metadata) ในภาพถ่าย เช่นรุ่นของกล้องหรือเวลาที่ถ่ายภาพ (หรือแม้แต่ชื่อผู้ถ่าย) อาจสามารถใช้ตีวงล้อมหรือระบุตัวตนผู้ถ่ายรูปได้

คุณสามารถลบข้อมูลแฝงได้ด้วยวิธีการดังต่อไปนี้

* โอนถ่ายไฟล์ภาพเข้าคอมพิวเตอร์ แล้วส่งต่อรูปถ่ายหน้าจอ (screenshot) แทนที่ภาพต้นฉบับ
* ถ่ายภาพหน้าจอของภาพถ่ายของคุณด้วยโทรศัพท์มือถือ แล้วส่งต่อภาพนั้นแทนภาพต้นฉบับ
* ลบข้อมูลออกจากรูปด้วยเว็บไซต์ [Image Scrubber](https://everestpipkin.github.io/image-scrubber/)
* ส่งภาพถ่ายให้ตัวคุณเองผ่าน Signal (ซึ่งตัว Signal จะลบข้อมูลแฝงออก) แล้วดาวน์โหลดลงมาที่เครื่องของคุณอีกครั้ง

### เปิดโหมดเครื่องบิน

การเปิดโหมดเครื่องบินช่วยให้เจ้าหน้าที่ไม่สามารถติดตามพิกัดโทรศัพท์มือถือของคุณได้ อย่างไรก็ตาม คุณต้องแลกมาด้วยการไม่สามารถติดต่อเพื่อนหรือผู้ไว้วางใจผ่านเครือข่ายโทรศัพท์มือถือได้ ดังนั้นควรตกลงจุดนัดพบหากต้องการเปิดโหมดเครื่องบิน

บริการนำทางบางบริการยอมให้คุณดาวน์โหลดแผนที่นำทางแบบออฟไลน์มาใช้โดยไม่ต้องต่ออินเทอร์เน็ต เราแนะนำให้ดาวน์โหลดแผนที่ดังกล่าวก่อนออกไปชุมนุม

## หลังการชุมนุม

### หากโทรศัพท์โดนยึด

**คุณควรปรึกษาทนายก่อนดำเนินการในขั้นตอนนี้**

คุณอาจพิจารณาการล็อกเอาต์บริการต่างๆ บนโทรศัพท์มือถือของคุณ (บริการอย่างเช่น Twitter และ Facebook สามารถล็อกเอาต์ "ข้ามเครื่อง" ด้วยอุปกรณ์เครื่องอื่นได้) หรือพิจารณาการลบข้อมูล (wipe) ทิ้งจากโทรศัพท์มือถือ

อย่างไรก็ตาม เจ้าพนักงานอาจตั้งข้อหาคุณว่าด้วยการขัดขวางการปฏิบัติงานของเจ้าหน้าที่ หรือการทำลายหลักฐานเพิ่มเติม
